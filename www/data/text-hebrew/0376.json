{
"page": "376",
"url": "http://www.chabad.org/dailystudy/rambam.asp?tdate=12/25/2015&lang=heb",
"date": "Friday, 13 Tevet 5776 / December 25, 2015",
"title": "הלכות תרומות - הקדמה",
"content": [
{
"content": "הלכות תרומות יש בכללן שמנה מצות שתים מצות עשה ושש מצות לא תעשה וזה הוא פרטן:"
},
{
"content": "(א) להפריש תרומה גדולה (ב) להפריש תרומת מעשר (ג) שלא יקדים תרומות ומעשרות זה לזה אלא יפריש על הסדר (ד) שלא יאכל זר תרומה (ה) שלא יאכל אפילו תושב כהן או שכירו תרומה (ו) שלא יאכל ערל תרומה (ז) שלא יאכל כהן טמא תרומה (ח) שלא תאכל חללה תרומה ולא מורם מן הקדשים"
},
{
"content": "וביאור מצות אלו בפרקים אלו:"
},
{
"content": "א. התרומות והמעשרות אינן נוהגין מן התורה אלא בארץ ישראל בין בפני הבית בין שלא בפני הבית ונביאים התקינו שיהו נוהגות אפילו בארץ שנער מפני שהיא סמוכה לא\"י ורוב ישראל הולכין ושבין שם והחכמים הראשונים התקינו שיהיו נוהגות אף בארץ מצרים ובארץ עמון ומואב מפני שהם סביבות לא\"י:"
},
{
"content": "ב. ארץ ישראל האמורה בכל מקום היא בארצות שכיבשן מלך ישראל או נביא מדעת רוב ישראל וזהו הנקרא כיבוש רבים אבל יחיד מישראל או משפחה או שבט שהלכו וכבשו לעצמן מקום אפילו מן הארץ שניתנה לאברהם אינו נקרא א\"י כדי שינהגו בו כל המצות ומפני זה חלק יהושע ובית דינו כל א\"י לשבטים אע\"פ שלא נכבשה כדי שלא יהיה כיבוש יחיד כשיעלה כל שבט ושבט ויכבוש חלקו:"
},
{
"content": "ג. הארצות שכבש דוד חוץ לארץ כנען כגון ארם נהרים וארם צובה ואחלב וכיוצא בהן אף על פי שמלך ישראל הוא ועל פי בית דין הגדול הוא עושה אינו כא\"י לכל דבר ולא כחוצה לארץ לכל דבר כגון בבל ומצרים אלא יצאו מכלל חוצה לארץ ולהיותן כא\"י לא הגיעו ומפני מה ירדו ממעלת א\"י מפני שכבש אותם קודם שיכבוש כל א\"י אלא נשאר בה משבעה עממים ואילו תפס כל ארץ כנען לגבולותיה ואחר כך כבש ארצות אחרות היה כיבושו כולו כא\"י לכל דבר והארצות שכבש דוד הן הנקראין סוריא:"
},
{
"content": "ד. סוריא יש דברים שהיא בהן כא\"י ויש דברים שהיא בהן כח\"ל והקונה בה קרקע כקונה בא\"י לענין תרומות ומעשרות ושביעית והכל בסוריא מדברי סופרים:"
},
{
"content": "ה. כל שהחזיקו עולי מצרים ונתקדש קדושה ראשונה כיון שגלו בטלו קדושתן שקדושה ראשונה לפי שהיתה מפני הכיבוש בלבד קדשה לשעתה ולא קדשה לעתיד לבוא כיון שעלו בני הגולה והחזיקו במקצת הארץ קדשוה קדושה שנייה העומדת לעולם לשעתה ולעתיד לבוא והניחו אותם המקומות שהחזיקו בהם עולי מצרים ולא החזיקו בהם עולי בבל כשהיו ולא פטרום מן התרומה והמעשרות כדי שיסמכו עליהם עניים בשביעית ורבינו הקדוש התיר בית שאן מאותם המקומות שלא החזיקו בהם עולי בבל והוא נמנה על אשקלון ופטרה מן המעשרות:"
},
{
"content": "ו. נמצא כל העולם לענין מצות התלויות בארץ נחלקת לג' מחלוקות א\"י וסוריא וח\"ל וא\"י נחלקת לשנים כל שהחזיקו עולי בבל חלק א' וכל שהחזיקו עולי מצרים בלבד חלק שני וח\"ל נחלקת לשנים ארץ מצרים ושנער ועמון ומואב המצות נוהגות בהם מד\"ס ונביאים ושאר הארצות אין תרומות ומעשרות נוהגות בהן:"
},
{
"content": "ז. אי זו היא ארץ שהחזיקו בה עולי מצרים מרקם שהוא במזרח א\"י עד הים הגדול מאשקלון שהיא לדרום א\"י עד עכו שהיא בצפון היה מהלך מעכו לכזיב כל הארץ שעל ימינו שהוא מזרח הדרך הרי היא בחזקת ח\"ל וטמאה משום ארץ העמים ופטורה מן המעשר ומן השביעית עד שיודע לך שאותו המקום מא\"י וכל הארץ שעל שמאלו שהוא מערב הדרך הרי היא בחזקת א\"י וטהורה משום ארץ העמים וחייבת במעשר ובשביעית עד שיודע לך שאותו מקום ח\"ל וכל ששופע ויורד מטורי אמנום ולפנים א\"י מטורי אמנום ולחוץ ח\"ל והנסים שבים רואין אותן כאילו חוט מתוח עליהם מטורי אמנום ועד נחל מצרים מן החוט ולפנים א\"י מן החוט ולחוץ ח\"ל וזו היא צורתה:"
},
{
"content": "ח. מהיכן החזיקו עולי בבל מכזיב ולפנים כנגד המזרח ומכזיב ולחוץ עד אמנה והיא אמנום ועד הנהר והוא נחל מצרים לא החזיקו בו וכזיב עצמה לא החזיקו בה:"
},
{
"content": "ט. אי זו היא סוריא מא\"י ולמטה כנגד ארם נהרים וארם צובה כל יד פרת עד בבל כגון דמשק ואחלב וחרן ומגבת וכיוצא בהן עד שנער וצהר הרי היא כסוריא אבל עכו חוצה לארץ כאשקלון והם תחומי א\"י:"
},
{
"content": "י. עכו\"ם שקנה קרקע בא\"י לא הפקיעוה מן המצוות אלא הרי היא בקדושתה לפיכך אם חזר ישראל ולקחה ממנו אינה ככיבוש יחיד אלא מפריש תרומות ומעשרות ומביא בכורים והכל מן התורה כאילו לא נמכרה לעכו\"ם מעולם ויש קנין לעכו\"ם בסוריא להפקיע מן המעשרות ומן השביעית כמו שיתבאר:"
},
{
"content": "יא. פירות העכו\"ם שגדלו בקרקע שקנה בא\"י אם נגמרה מלאכתם ביד עכו\"ם ומרחן העכו\"ם פטורין מכלום שנאמר דגנך ולא דגן עכו\"ם ואם לקחן ישראל אחר שנתלשו קודם שתגמר מלאכתן וגמרן ישראל חייבין בכל מן התורה ומפריש תרומה גדולה ונותנה לכהן ותרומת מעשר ומוכרה לכהן ומעשר ראשון היא שלו מפני שהוא אומר ללוי במעשר ולכהן בתרומת מעשר אני באתי מכח איש שאין אתם יכולין ליטול ממנו כלום ומפני מה אמרו לא יתן תרומת מעשר לכהן כתרומה גדולה לפי שנאמר בתרומת מעשר כי תקחו מאת בני ישראל את המעשר טבל שאתה לוקח מישראל אתה מפריש ממנו תרומת מעשר ונותנה לכהן אבל טבל שאתה לוקח מן העכו\"ם אין אתה נותן לכהן התרומת מעשר שהפריש ממנו אלא מוכרה לכהן ולוקח דמיה:"
},
{
"content": "יב. מכר העכו\"ם הפירות שלו לישראל כשהן מחוברין בקרקע אם עד שלא בא לעונת המעשרות ונגמרו ביד ישראל חייבין בכל ונותן התרומות והמעשרות לבעלים ואם מכרן אחר שבאו לעונת המעשרות מפריש תרומת מעשר ומעשר ונותן מהן לבעלים לפי חשבון כיצד לקח תבואה זרועה מן העכו\"ם אחר שהביאה שליש ונגמרה ביד ישראל מפריש תרומות ומעשרות כמו שביארנו ונותן שני שלישי המעשר ללוי ושני שלישי תרומת מעשר לכהן ומוכר לו השליש:"
},
{
"content": "יג. ישראל שמכר פירותיו לעכו\"ם קודם שיבואו לעונת המעשרות וגמרן העכו\"ם פטורין מן התרומה ומן המעשרות ואם אחר שבאו לעונת המעשרות אף ע\"פ שגמרן העכו\"ם חייב בכל מדבריהם וכן העכו\"ם שגמר פירות ישראל הואיל ודיגונן ביד עכו\"ם אינן חייבין בתרומה ומעשרות אלא מדבריהן:"
},
{
"content": "יד. מכר עכו\"ם לישראל פירות מחוברין אחר שבאו לעונת המעשרות ומירחן העכו\"ם ברשות ישראל אינן חייבין בתרומה ומעשרות הואיל ובאו לעונת המעשרות ברשות עכו\"ם ומירחן העכו\"ם אעפ\"י שהן ברשות ישראל:"
},
{
"content": "טו. הקונה שדה בסוריא חייב בתרומות ומעשרות מדבריהם כמו שיתחייב מן התורה הקונה בירושלים כמו שביארנו אבל הקונה פירות מן העכו\"ם בסוריא בין תלושין בין מחוברים אפי' קודם שבאו לעונת המעשרות אע\"פ שמירחן ישראל הואיל ואינו מקרקע שלו פטור:"
},
{
"content": "טז. קנה קרקע מן העכו\"ם בסוריא ופירות מחוברין בה אם הגיעו לעונת המעשרות ביד העכו\"ם פטורין ואם עדיין לא הגיעו לעונת המעשרות הואיל וקנה אותם עם הקרקע חייב לעשר:"
},
{
"content": "יז. ישראל שהיה אריס לעכו\"ם בסוריא פירותיו פטורין מן המעשרות לפי שאין לו בגוף הקרקע כלום ויש לעכו\"ם קנין בסוריא להפקיע מן המעשרות כמו שביארנו וכן החוכר והמקבל והשוכר שדה מן העכו\"ם בסוריא פטור מן התרומות ומן המעשרות:"
},
{
"content": "יח. ישראל שלקח בסוריא שדה מן העכו\"ם עד שלא הביאה שליש וחזר ומכרה לעכו\"ם מאחר שהביאה שליש אם חזר ישראל ולקחה פעם שנייה ה\"ז חייב בתרומות ומעשרות שהרי נתחייבה ביד ישראל:"
},
{
"content": "יט. ישראל שהיה לו קרקע בסוריא והוריד לה אריס ושלח לו האריס פירות הרי אלו פטורים שאני אומר מן השוק לקחן והוא שיהיה אותו המין מצוי בשוק:"
},
{
"content": "כ. שותפות העכו\"ם חייבת בתרומות ומעשרות כיצד ישראל ועכו\"ם שלקחו שדה בשותפות אפילו חלקו שדה בקמתה ואין צריך לומר אם חלקו גדיש הרי טבל וחולין מעורבין בכל קלח וקלח מחלקו של עכו\"ם אף על פי שמרחן העכו\"ם וחיובם מדבריהם כמו שבארנו:"
},
{
"content": "כא. במה דברים אמורים בא\"י שהמעשרות של תורה ובשל תורה אין ברירה אבל אם לקחו שדה בסוריא הואיל והמעשרות שם מדבריהם אפילו חלקו הגדיש חלקו של עכו\"ם פטור מכלום:"
},
{
"content": "כב. פירות א\"י שיצאו חוצה לארץ פטורין מן החלה ומן התרומות ומן המעשרות שנאמר אשר אני מביא אתכם שמה שמה אתם חייבין בח\"ל פטורין ואם יצאו לסוריא חייבין מדבריהם וכן פירות חוצה לארץ שנכנסו לארץ חייבין בחלה שנאמר שמה שמה אתם חייבין בין בפירות הארץ בין בפירות חוצה לארץ ואם נקבעו למעשר ביד ישראל אחר שנכנסו לארץ חייבין במעשרות מדבריהם:"
},
{
"content": "כג. עפר חוצה לארץ שבא בספינה לארץ בזמן שהספינה גוששת לארץ הרי הצומח בו חייב בתרומה ומעשרות ושביעית כצומח בא\"י עצמה:"
},
{
"content": "כד. אילן שעומד בחוצה לארץ ונופו נוטה לארץ או עומד בארץ ונופו נוטה לחוצה לארץ הכל הולך אחר העיקר היו מקצת שרשיו בארץ ומקצתן חוצה לארץ אפילו היה צחיח סלע מבדיל ביניהן הרי טבל וחולין מעורבין זה בזה:"
},
{
"content": "כה. עציץ נקוב שהיה בו זרע שלא השריש והיה עיקרו בארץ ונופו חוצה לארץ הולכים אחר הנוף:"
},
{
"content": "כו. התרומה בזמן הזה ואפילו במקום שהחזיקו עולי בבל ואפילו בימי עזרא אינה מן התורה אלא מדבריהן שאין לך תרומה של תורה אלא בא\"י בלבד ובזמן שכל ישראל שם שנאמר כי תבואו ביאת כולכם כשהיו בירושה ראשונ' וכמו שהן עתידין לחזור בירושה שלישית לא כשהיו בירושה שנייה שהיתה בימי עזרא שהיתה ביאת מקצתן ולפיכך לא חייבה אותן מן התורה וכן יראה לי שהוא הדין במעשרות שאין חייבין בזמן הזה אלא מדבריהם כתרומה:"
},
]}
