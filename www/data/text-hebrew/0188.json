{
"page": "188",
"url": "http://www.chabad.org/dailystudy/rambam.asp?tdate=6/20/2015&lang=heb",
"date": "Shabbat, 3 Tammuz 5775 / June 20, 2015",
"title": "הלכות קדוש החדש פרק עשירי",
"content": [
{
"content": "א. שנת החמה למי שהוא אומר שהוא פחות מרביע מחכמי ישראל. יש מי שאומר שס\"ה יום וחמש שעות ותתקצ\"ז חלקים ומ\"ח רגע. והרגע אחד מע\"ו בחלק. ולפי חשבון זה תהיה תוספת שנת החמה על שנת הלבנה י' ימים וכ\"א שעה וקכ\"א חלק ומ\"ח רגע. סימן להן יכ\"א קכ\"א מ\"ח. ולא תמצא תוספת במחזור של י\"ט שנה כלל אלא בכל מחזור מהם ישלמו שני החמה עם שני הלבנה הפשוטות והמעוברות:"
},
{
"content": "ב. בין כל תקופה ותקופה לפי חשבון זה צ\"א יום וז' שעות ותקי\"ט חלקים ול\"א רגע. סימן להם צ\"א ת\"ק י\"ט ל\"א. וכשתדע תקופה מן התקופות אימתי היתה. תחשוב מאותו רגע מנין זה ותדע תקופה שאחריה על הדרך שביארנו בתקופת השנה שהיא רביע:"
},
{
"content": "ג. תקופת ניסן לפי חשבון זה היתה בשנה ראשונה של יצירה קודם מולד ניסן בט' שעות ותרמ\"ב חלקים. סימן להם ט' תרמ\"ב. וכן היא לעולם בכל שנה ראשונה של כל מחזור קודם מולד ניסן בט' שעות ותרמ\"ב חלקים:"
},
{
"content": "ד. כשתדע תקופת ניסן של שנה ראשונה מן המחזור. תחשוב ממנה צ\"א יום וז' שעות ותקי\"ט חלקים ול\"א רגע לכל תקופה ותקופה עד סוף המחזור:"
},
{
"content": "ה. אם תרצה לידע מתי תהיה תקופת ניסן לפי חשבון זה. תדע תחילה שנים גמורות שעברו מן המחזור. ותקח לכל שנה מהן תוספת. והיא יכ\"א קכ\"א מ\"ח. וקבץ כל הרגעים חלקים וכל החלקים שעות וכל השעות ימים כדרך שתחשוב במולדות. ותגרע מן הכל ט' שעות ותרמ\"ב חלקים. והנשאר תשליך חדשי לבנה. והנשאר שאין בו חדש לבנה תוסיף אותו על מולד ניסן של אותה שנה. וברגע שיגיע המנין בו תהיה תקופת ניסן של אותה שנה:"
},
{
"content": "ו. ונראין לי הדברים שעל חשבון תקופה זו היו סומכין לענין עיבור השנה בעת שבית דין הגדול מצוי. שהיו מעברין מפני הזמן או מפני הצורך. לפי שחשבון זה הוא האמת יותר מן הראשון. והוא קרוב מן הדברים שנתבארו באיצטגנינות יותר מן החשבון הראשון שהיתה בו שנת החמה שס\"ה יום ורביע יום:"
},
{
"content": "ז. וחשבון שתי תקופות האלו שביארנו דרכם הכל בקירוב הוא ובמהלך השמש האמצעי לא במקומה האמיתי. אבל במקום השמש האמיתי תהיה תקופת ניסן בזמנים אלו בכמו שני ימים קודם שתי התקופות שיוצאין בחשבון זה. בין בחשבון מי שחשב רביע יום גמור בין למי שמחשב לפחות מרביע יום"
}
]}
