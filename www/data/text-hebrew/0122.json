{
"page": "122",
"url": "http://www.chabad.org/dailystudy/rambam.asp?tdate=4/15/2015&lang=heb",
"date": "Wednesday, 26 Nissan 5775 / April 15, 2015",
"title": "הלכות שבת פרק ארבעה עשר",
"content": [
{
"content": "א. ארבע רשויות לשבת. רשות היחיד ורשות הרבים וכרמלית ומקום פטור. אי זו היא רה\"ר מדברות ועיירות ושווקים ודרכים המפולשין להן. ובלבד שיהיה רוחב הדרך ט\"ז אמה ולא יהיה עליו תקרה. ואי זו רה\"י תל שגבוה עשרה טפחים ורחב ארבעה טפחים על ארבעה טפחים או יתר על כן. וכן חריץ שהוא עמוק עשרה ורחב ארבעה על ארבעה או יתר על כן. וכן מקום שהוא מוקף ארבע מחיצות גובהן עשרה וביניהן ארבעה על ארבעה או יתר על כן אפילו יש בו כמה מילין אם הוקף לדירה כגון מדינה המוקפת חומה שדלתותיה ננעלות בלילה ומבואות שיש להן שלשה כתלים ולחי ברוח רביעית. וכן חצר ודיר וסהר שהוקפו לדירה כולן רה\"י גמורה הן:"
},
{
"content": "ב. אפילו כלים כגון ספינה או מגדל של עץ וכוורת וכיוצא בהן אם יש בהן ארבעה על ארבעה בגובה עשרה או יתר על זה הרי הן רה\"י גמורה\""
},
{
"content": "ג. עובי הכתלים של רה\"י כרה\"י. לאחרים עושה מחיצה לעצמו לא כל שכן. אויר רה\"י כרה\"י עד לרקיע. אבל אויר רשות הרבים אינו כר\"ה אלא עד עשרה טפחים. ולמעלה מעשרה באויר רה\"ר מקום פטור הוא:"
},
{
"content": "ד. אי זו היא כרמלית תל שיש בו ארבעה על ארבעה או יתר על כן וגבהו משלשה ועד עשרה. שהכרמלית אינה תופשת אלא עד עשרה ואינה רחבה פחות מארבעה על ארבעה. וכן חריץ שיש בו ארבעה על ארבעה או יתר על כן ועמוק משלשה עד עשרה. וכן מקום שהוקף בארבע מחיצות גובהן משלשה ועד עשרה וביניהן ארבעה על ארבעה או יתר על כן. וכן קרן זוית הסמוכה לרה\"ר והוא המקום שמוקף שלש מחיצות והרוח הרביעית רה\"ר כגון מבוי שאין לו לחי או קורה ברוח רביעית וכן הימים והבקעה בין בימות החמה בין בימות הגשמים כל אלו כרמלית הן:"
},
{
"content": "ה. אויר הכרמלית הרי הוא ככרמלית עד עשרה טפחים. ולמעלה מעשרה טפחים באויר הכרמלית הרי הוא מקום פטור. לפיכך מעל פני המים שבימים ושבנהרות עד עשרה טפחים כאויר כרמלית. ולמעלה מעשרה מקום פטור. אבל כל העומק המלאה מים הרי הוא כקרקע עבה:"
},
{
"content": "ו. בור שבכרמלית הרי הוא ככרמלית אפילו עמוק מאה אמה אם אין בו ארבעה. רה\"ר שהיתה עליה תקרה או שאין ברחבה ט\"ז אמה הרי היא ככרמלית. אצטבא שבין העמודים העומדים ברה\"ר הרי היא ככרמלית. וצדי רה\"ר ככרמלית. אבל בין העמודים הואיל ורבים דורסין ביניהן הרי הן רה\"ר:"
},
{
"content": "ז. אי זהו מקום פטור. מקום שיש בו פחות מארבעה על ארבעה וגובהו שלשה עד לרקיע שכל פחות משלשה הרי הוא כארץ. אפילו קוצים וברקנים או גללים ברה\"ר גבהן שלשה ואין רחבן ארבעה על ארבעה הרי הן מקום פטור. וכן חריץ שאין בו ארבעה על ארבעה ועומקו משלשה עד התהום. וכן מקום המוקף שאין בו ארבעה על ארבעה אפילו היה ארכו אלף מיל ורוחבו ארבעה פחות שעורה וגובהו משלשה ולמעלה הרי זה מקום פטור. וכן אויר רשות הרבים או אויר כרמלית למעלה מעשרה הרי הוא מקום פטור:"
},
{
"content": "ח. מקום שיש בגובהו תשעה טפחים מצומצמים לא פחות ולא יתר ברשות הרבים הרי הוא כרה\"ר. ואין משגיחין על מדת ארכו ומדת רחבו בין רחב בין קצר מפני שרבים מכתפין עליו. אבל אם היה יתר על תשעה או פחות אם היה בו ארבעה על ארבעה או יתר הרי הוא כרמלית ואם אין בו ארבעה על ארבעה הרי הוא מקום פטור:"
},
{
"content": "ט. גג הסמוך לרה\"ר בתוך עשרה טפחים הואיל ורבים מכתפין עליו אסור לטלטל בגג עד שיעשה לו סולם קבוע להתירו. עמוד ברה\"ר גבוה עשרה ורחב ארבעה הרי זה רה\"י. נעץ בגובהו יתד כל שהוא אפילו אינה גבוהה שלשה הואיל וראוי לתלות ביתד ולהשתמש בו הרי זה ממעטו ונעשה כרמלית. ואין מודדין לו אלא מן היתד ולמעלה. ואפילו מלאהו כולו יתידות הרי זה ממעט גובהו. שהרי תולין באותן היתידות ומשתמשים בהן:"
},
{
"content": "י. חורי רה\"י הרי הן כרה\"י. אבל חורי רשות הרבים אינם כרה\"ר אלא הרי הן כפי מדתן. כיצד חור בצד רה\"ר אם יש בו ארבעה על ארבעה וגבוה עשרה הרי הוא רה\"י. ואם אין גבוה עשרה הרי זה כרמלית. ואם אין בו ארבעה על ארבעה הרי זה מקום פטור. והוא שגבוה שלשה. שכל הפחות משלשה הרי הוא כארץ:"
},
{
"content": "יא. רה\"י ומקום פטור מותר לטלטל בכולן אפילו היה ארך כל אחת משתיהן כמה מילין מטלטל בכולה. אבל רה\"ר והכרמלית אין מטלטלין בהן אלא בארבע אמות. ואם העביר או הושיט או זרק חוץ לארבע אמות ברה\"ר חייב ובכרמלית פטור. שאיסור הכרמלית מדבריהם מפני שהיא דומה לרה\"ר שמא תתחלף ברה\"ר. לפיכך אם לא היה צריך לגוף ההוצאה כגון שהעביר קוץ בכרמלית כדי שלא יזוקו בו רבים הרי זה מותר. ואפילו העבירו כמה אמות וכן כל כיוצא בזה:"
},
{
"content": "יב. כשם שמותר לטלטל בכל מקום פטור כך מותר להכניס ממנו לרשות היחיד או לרשות הרבים ואין צריך לומר לכרמלית. ומוציאין לו מרה\"י ומרה\"ר ואין צריך לומר מן הכרמלית:"
},
{
"content": "יג. כשם שאסור לטלטל בכל הכרמלית כך אסור להוציא ממנה לרה\"י או לרשות הרבים או להכניס לכרמלית מרה\"י או מרה\"ר. ואם הוציא או הכניס פטור:"
},
{
"content": "יד. המוציא מרה\"י לרה\"י או מרה\"ר לרה\"ר וכרמלית באמצע פטור. וכן המושיט או הזורק מזו לזו וכרמלית באמצע פטור. המוציא חפץ מרה\"ר לכרמלית והניחו שם וחזר ועקרו מכרמלית והכניסו לרה\"י. או שהוציאו מרה\"י לכרמלית והניחו שם וחזר ועקרו מכרמלית והוציאו לרה\"ר הרי זה פטור:"
},
{
"content": "טו. המוציא מרשות היחיד לרה\"ר ועבר על מקום פטור שהיה ביניהן בהליכתו חייב. שמהלך אינו כעומד. ואין צריך לומר בזורק שעבר החפץ במקום פטור. שאינו חשוב כמי שנח שם. היה עומד במקום פטור ונטל חפץ מרה\"י או מאדם העומד שם והניחו ברה\"ר או ביד אדם העומד שם פטור. וכן אם הכניס מרה\"ר לרה\"י ועמד במקום פטור. פטור:"
},
{
"content": "טז. עמוד ברה\"ר גבוה עשרה ורחב ארבעה ואין בעיקרו ארבעה ויש בגובה הקצר שלו שלשה הרי הוא רה\"י ואם זרק מרה\"ר ונח על גביו חייב. תל המתלקט גובה עשרה טפחים מתוך אורך ארבע אמות הרי הוא רה\"י ואם זרק מרה\"ר ונח על גביו חייב:"
},
{
"content": "יז. נעץ קנה ברה\"י אפילו גבוה מאה אמה וזרק מרה\"ר ונח על גביו חייב. שרה\"י עולה עד לרקיע. אילן שהוא עומד ברה\"י ונופו נוטה לרה\"ר וזרק ונח על נופו פטור. שאין הנוף הולך אחר העיקר:"
},
{
"content": "יח. נעץ קנה ברה\"ר ובראשו טרסקל וזרק ונח על גביו פטור שאין רשות הרבים אלא עד עשרה. הזורק ארבע אמות ברשות הרבים ונח החפץ בכותל. כגון שזרק חלב או בצק ונדבק בכותל. אם נדבק למעלה מעשרה טפחים כזורק באויר. שלמעלה מעשרה ברה\"ר מקום פטור הוא. נדבק למטה מעשרה טפחים כזורק בארץ וחייב. זרק למעלה מעשרה ונח בחור כל שהוא פטור:"
},
{
"content": "יט. זרק קנה או רומח מרה\"י ונתקע ברה\"ר כשהוא עומד פטור. שהרי מקצתו במקום פטור. זרק כלי מרה\"י לרה\"ר והיה אותו כלי גדול ויש בו ארבעה על ארבעה בגובה עשרה פטור. מפני שכלי זה רה\"י גמורה ונמצא כמוציא מרה\"י לרה\"י:"
},
{
"content": "כ. בור תשעה ברה\"ר ועקר חוליא מקרקעיתו והשלימו לעשרה. אע\"פ שעקירת החפץ ועשיית המחיצה באין כאחת פטור. מפני שלא היתה המחיצה עשרה בתחלה. היה הבור עשרה והשליך בו חוליא ומעטו מעשרה פטור. שהרי הנחת החפץ וסילוק המחיצה באין כאחת:"
},
{
"content": "כא. הזורק דף ונח על גבי יתדות ברה\"ר ונעשה רה\"י אפילו היה כלי על גבי הדף פטור. שהרי עשיית המחיצה עם נוחת הכלי באין כאחת:"
},
{
"content": "כב. בור שהוא עמוק עשרה ורחב שמנה ברה\"ר וזרק מחצלת ברה\"ר וחילקה הבור ברוחבו לשנים פטור. שהרי עם הנחת הכלי בטלו המחיצות ונעשה כל מקום מהן פחות מארבעה על ארבעה:"
},
{
"content": "כג. בור ברשות הרבים עמוק עשרה ורחב ארבעה. מילא מים וזרק לתוכו חפץ ונח על גבי המים חייב. שאין המים מבטלין המחיצות. היה מלא פירות וזרק לתוכו פטור. שהרי מיעטו הפירות את שיעורו:"
},
{
"content": "כד. רקק מים שהוא עובר ברשות הרבים ורבים מהלכין בו. אם אין בעומקו עשרה טפחים הרי הוא כרה\"ר. בין שהיה רחב אפילו ארבע אמות בין שלא היה ברוחבו ארבעה טפחים. שהרי רוב העם מדלגין עליו ואין מהלכין בתוכו. הואיל ואין בעומקו עשרה הרי הוא ר\"ה. ואם יש בעומקו עשרה או יתר הרי הוא ככרמלית כשאר הימים. והוא שיש ברוחבו ארבעה טפחים או יתר על כן. שאין כרמלית פחותה מארבעה"
}
]}
